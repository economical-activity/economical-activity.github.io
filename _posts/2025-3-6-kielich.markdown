---
layout: post
title: "Musisz"
date: 2025-3-6
categories: poem
---


Musisz wypić kielich życia
Nieważne
Czy tam w środku

Woda
Wino czy
Opalizująca spirulina

Policzyłeś kalorie
Zęby wyleczone
Teraz musisz pić

Z mieczem świetlnym w ręce
Misiem pod pachą
Umięśniony

Musisz nawet jeśli
Tam w środku
Cukry proste

Możesz odrzucić
Kielich życia
Ale wtedy

Będzie tunel
Na jego końcu
Wątłe światło

Po jego przekroczeniu odradzasz się
U mnie w wierszu
Nudnym

Tym o ostatnich latach
Czesława Miłosza
Próbującego opanować

Trudną sztukę używania komputera
Będziesz w tym wierszu
Klawiszem na klawiaturze

W którą Czesław Miłosz
Stuka trzęsącym się
Palcem

Dodatkowo
Będąc rzadką literą x
I w życiu swoim nowym

Posiadając jedyną przyjemność
Bycia naciśniętym
Drżącym palcem Czesława Miłosza

Będziesz czekał i czekał
Na traktat o Ksenofoncie 
Po angielsku

Dlatego nie odrzucaj
Kielicha życia


