---
layout: post
title: "Makro"
date: 2025-4-15
categories: poem
---


Jestem w Makro
W garniturze
Tak jak chciała mama

Stoję pośrodku
Widzę świat poukładany
Chemia napoje agd

Patrzę na świat, którego początki widziałem
Oglądam kabanosy o smaku tajskim
Czy wkrótce będą o smaku antytajskim?

Podchodzę do półki
Przykładam czoło do puszki pomidorów
Trochę dziwne może wezwą

Ochronę
Chcę po prostu oddać hołd
Lubiałem ten świat

Te pomidory w puszkach
Najpierw oglądałem w książkach
Potem przyszły na świat w prawdzie

Ochrona przychodzi
Przeszukanie
Znajdują przy mnie wiersz

Ten o relacjach Czesława Miłosza
Z komputerem na starość
Jak nie umiał trafiać w klawisze

Policja w drodze
Zarzuty za szkalowanie technologii
W sądzie bronię się

„Chciałem szkalować
Czesława Miłosza”

Wyrok prace społeczne
Ale nie ma już społeczeństwa więc
Rozwiązywanie zadań

Ze zbioru „z kangurem”
Siedzę rozwiązuję
W wolnej chwili podróżuję

Do Makro



